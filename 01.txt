
<h3>జనవరి 1</h3>

<h5>"మరియు నీకును స్త్రీకిని, నీ సంతానమునకును ఆమె సంతానమునకును వైరము కలుగజేసెదను. అది నిన్ను తల విూద కొట్టును. నీవు దానిని మడిమె విూద కొట్టుదువని చెప్పెను." ఆది 3:15</h5>

<p>పడిపోయిన మనిషికి ఇవ్వబడిన మొదటి వాగ్దానం ఇది. సువార్త సారాంశం మరియు కృపా నిబంధనలు ఆ వాగ్దానంలో ఇమడ్చబడి ఉన్నాయి. ఈ వాగ్దానం గొప్ప పరిమాణములో నెరవేర్చబడింది.</p>

<p>స్త్రీ సంతానం ఎవరంటే యేసు క్రీస్తే. ఆయన మడిమె గాయపరచబడింది. సిలువ మరణం ద్వారా ఆయన కొట్టబడ్డాడు. అయితే సర్పము తలపై ఆయన కొట్టును అన్న వాగ్దానం ప్రకారం యేసు క్రీస్తు సిలువ మరణ పునరుత్తానాల ద్వారా అపవాది తల చితుకగొట్టబడింది. అది ఎంత అద్భుతమైన సంఘటన! యేసు ప్రభువు మన జీవితాల్లో పాపాన్ని తొలగించిన రోజున అపవాది తల చితికింది. ఆ దినమే మన మీదనున్న మరణ శిక్ష రద్దు చేయబడింది. సాతాను దాస్యం నుండి మనం విడిపించబడ్డాం. అయితే యేసు ప్రభువు రెండవ రాకడలో తీర్పు దినమున ఈ వాగ్దానం మరి సంపూర్ణంగా నెరవేరుతుంది.</p>

<p>మనకైతే ఈ వాగ్దానం దేవుని ప్రవచనం. అంటే మనం ఈ శరీరంలో ఉన్నంత వరకు సాతాను మన మడిమెను గాయపరుస్తూ ఉంటాడు. అయితే మనం క్రీస్తులో అత్యధిక విజయం పొందగలం. కారణం, సాతాను తలను యేసు క్రీస్తు చితుకగొట్టేడు.</p>

<p>ఈ సంవత్సరం అంతా ఈ వాగ్దానపు మొదటి అంశాన్ని నేర్చుకుందాం. అపవాది నుండి, వాడి సంతానమైన భక్తిహీనుల నుండి మనపైకి శోధనలు, కీడులు వస్తాయి. మన మడిమెను గాయపరచి, కొన్ని సమయాల్లో మనం కుంటేటట్లుగా అపవాది, వాడి సంబంధికులు మనకు చేస్తారు. అయితే వెనువెంటనే మనం దైవ వాగ్దానంలోని రెండవ అంశం ద్వారా ధైర్యపరచబడతాం. స్త్రీ సంతానమైన క్రీస్తు యేసు నందు మనం విశ్వాసముంచాం కాబట్టి మనం ఆయనతో పాటు పరిపాలించే వారంగా ఉండి ఆనందిస్తాం.</p>


